Venerdì primo maggio alla Biblioteca di Borghetto si è inaugurata alla presenza dell'assessore alla cultura del Comune Paolo Forti, del presidente della Biblioteca Annalisa Levati, dell'autore e di Amedeo Anelli e di un nutrito pubblico, nell'ambito delle manifestazioni della Fiera, la personale di Gianmario Ferrari dal titolo La scomposizione dei corpi.

Nella pittura di questi ultimi tempi di Ferrari s'ibridano due tradizioni principali con esiti originali, quella che proviene da certe prospettive figurali dell'informale Jean Dubuffet e Jean Fautrier, la parcellizzazione post-surrealista.

Inoltre vi è una particolare sintonia in ambito pittorico con la poetica del realismo terminale di Guido Oldani in cui vi è la similitudine rovesciata.

L'artefice è modello e soggetto nei confronti del naturale che è reificato.

In questi lavori di Ferrari il corpo umano è smembrato e parcelizzato, scomposto in una macchina desiderante e di funzioni disarticolate.

Si toccano così i grandi e attuali temi della piena umanità dell'uomo nei confronti dei sovraccorpi artificiali, delle pretesi informazionali, della demenza digitale, dello sfruttamento della corporeità e del sentire, dell'informazione globale senza comunicazione, ossia messa in comune di esperienze e sentire ridotte a pure "esserci" in rete.

Sicuramente Ferrari è tra i pochi artisti del Lodigiano che per originalità di poetica e qualità della pittura meriterebbero una valorizzazione nazionale ed internazionale, valorizzazione fatta a stento per i morti, in una dimensione “lodicentrica”, figuriamoci per i vivi!

Ferrari sa inoltre coniugare iconismo ed aniconismo lasciandosi alle spalle epigonali contrapposizioni primonovecentesche con esiti di nuova-figurazione.

È la sua una pittura decostruttiva, ma nel contempo d'impegno civile, la cui visione, in questa piccola selezione, si protrarrà sino al 10 maggio.