Oggi Borghetto Lodigiano omaggia il suo concittadino con "Mutazioni", mostra che ne esalta l'eclettica capacità "di coniugare tradizioni differenti".

Capita, capita ancora di imbattersi in giro in certi "artisti". Così li definì Francesco Bonami, curatore di progetti di arte pubblica. Sono coloro che diffondono cattivo gusto. Approfittando del cattivo gusto altrui. Sono pittori che diffondono opere da "far vergogna" (sempre Bonami).

Tradotto dallo spagnolo: brutture, vergogne. In Italia, ma non solo nel Belpaese, il contagio è sempre molto alto. I casi si contano in numero preoccupante, anche nel Sud milanese, anche nel Lodigiano, dove gli imitatori si contano a decine.

Si definiscono, li chiamano "allievi di...", "discepoli di...", "epigoni di...". Molto semplicemente, pappagalli. Contraffattori. Nel migliore dei casi semplici imitatori che diventano schiavi dei loro modelli. Eppure piacciono e ottengono successo, non si sa bene perché.

Qualche volta però accade il contrario. D'imbattersi in un solitario, sconosciuto, battitore libero, dal percorso creativo opposto. Che qualche riferimento o parentela ha di certo, ma non lo fa venire troppo alla luce, lo tiene sotto il proprio stile o esperienza o linguaggio.

Lo manipola, trasforma, deforma, lo impasta con altre cose, fa il pieno con l'intelligenza, la sensibilità, i pigmenti, la tradizione, la forma, la contorsione, lo spazio... Uno di questi è Gianmi (Gian Mario Ferrari), borghettino.

Uno che si serve della pittura come di un enorme aspirapolvere, capace di risucchiare un'emozione, una forma, una suggestione, un confine, un racconto e riesce a parlare con sincerità della vita. E di pittura.

Può darsi che non abbiate mai sentito parlare di lui, a meno che non siate andati qualche mese fa a Casale a una delle ultime mostre che l'Istituto Cesaris ospita o a Palazzo Rho a Borghetto in occasione di qualcuna delle sue fiere primaverili.

Ma una volta che lo vedrete e imparerete il nome, vi piacerà sicuramente, che siate grandi o piccini, perché vi accorgerete subito è uno che ci sa fare, affascinante nell'uso del colore, che usa con furbizia la scomposizione e le forme le armonizza nello spazio, è figurativo, a volte specchia il surrealismo, a volte fa venire in mente la computergrafica (senza che usi il pc), evoca con giusto grado di fantasia, mistero e realtà. Essere allo stesso momento conforme alla tradizione, astratta perversamente decorativa. Passare da pathos alla profondità, alla visione, al vistoso ornamentale.

Compone, scompone e ricompone figure, corpi.

Ma non solo quelli. Con quelli costruisce enigmi fisici in atmosfere e spazi. Sempre puliti, razionali, deserti. Come Antonioni nei suoi film, nelle sue tele si può cogliere (cogliamo) un'atmosfera neoindividualista. Almeno pare.

Ma le idee non mancano, abbondano e la pittura anche, sventola come una liberazione sui fondi, non è una trappola. Coniuga tradizione, folclore e contemporaneità.

Dice Amedeo Anelli: «Scomposizione e ricomposizioni di figure e di corpi e corporeità. Dal corpo grande, al corpo parcellizzato, in un attraversamento del clima informale e delle cromie della grande tradizione figurale ed aniconica novecentesca. Ferrari mostra una qualità della pittura e della sensibilità che sa coniugare tradizioni differenti in una resa stilistica che non è mai semplice esercizio di capacità e qualità, ma scavo del reale e sintesi di sensibilità».