Gian Mario Ferrari viene riproposto al I.I.S. Cesaris di Casalpusterlengo all'interno della XII edizione del ciclo Cesaris per le Arti Visive. Oltre il muro: questo è il titolo di un'opera del borghettino e dato alla mostra, che si aprirà martedì 18 marzo e che si inserisce, a cura di Amedeo Anelli, nei festeggiamenti per il mezzo secolo dell'istituto.

La scelta è quella di andare oltre il muro della cronaca e della storia, delle vicende novecentesche e dell'attualità. Così il curatore riassume il senso dell'esposizione e la scelta dell'artista: "Scomposizione e ricomposizione di figure e di corpi e corporeità. Dal corpo grande al corpo parcellizzato, in un attraversamento del clima informale e delle cromie della grande tradizione figurale e aniconica novecentesca.”

Gianmi, questo lo pseudonimo dell'artista, è del 1956 e risiede a Borghetto Lodigiano. È tra i pochi che non nascondono, a differenza di molti suoi colleghi, di essere autodidatti e di interpretare percorsi diversi, senza rendersi schiavi dei modelli, tenendosi anzi a debita distanza da correnti, gruppi o tendenze. La sua è una pittura dalle molte "parentele", che l'artista non fa venire troppo in luce, ma che tiene semplicemente sotto traccia, manipolando lo stile, trasfigurandolo, commutandolo, mescolandolo con altre cose, facendo il pieno con intelligenza, sensibilità, tradizione, contorsione, colore e spazio.

Ferrari provoca onde di forme e segni che sembrano nascere da un processo di scrittura ipnotica, da un automatismo inconscio che si aggruma e addensa in corpi frammentati, in icone leggibili, eppure instabili, evanescenti, anche se riconoscibili nelle deformazioni che ne tratteggiano con sapiente identificazione, quasi rispecchiata condivisione, la singolarità psicologica, i segreti tormenti, il vagare dei pensieri.

È un pittore, uno che risucchia di volta in volta emozioni, forme, suggestioni, un confine, un racconto e che alla fine riesce a parlare con sincerità della vita e della pittura. Ci sa fare, e bene. Con tele invitanti nel colore, costruite con abilità nella scomposizione, coordinando le forme nello spazio. La traccia è figurativa e i rispecchiamenti, a volte surreali a volte pop, possono persino richiamare la computergrafica, evocare con giusto grado di fantasia, mistero e realtà. Essere allo stesso momento conforme alla tradizione, astratta perversamente decorativa. Passare da pathos alla profondità, alla visione, al vistoso ornamentale.

Ferrari compone, scompone e ricompone figure, corpi, cose. Non solo quelli. Con quelli costruisce enigmi fisici in atmosfere e spazi puliti, razionali, deserti. Le sue tele si prestano a diversità di lettura. Ricreano atmosfere. Ma non scarseggiano le idee, anzi abbondano. E la pittura anche. Dice Anelli: "Ferrari mostra una qualità della pittura e della sensibilità che sa coniugare tradizioni differenti in una resa stilistica che non è mai semplice esercizio di capacità e qualità, ma scavo del reale e sintesi di sensibilità".

[Amedeo Anelli](https://www.mimesisedizioni.it/catalogo/autore/7724/amedeo-anelli)